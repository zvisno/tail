# Камінець і дівчинка

В темному лісі жила дівчинка. 
Вона ніколи не плакала, і мала волосся білого кольору. 
Дівчинка ні з ким не розмовляла, окрім старого камінця, що лежав прямо посеред лісу.
У нього було хоббі обростати мохом.

Мох, в свою чергу, жив своїм статичним і вогким життям, часто не міг заснути, бо камінь весь час патякав і світився ночами.
Камінець був дуже старий і лежав там, ще коли ліс був далеко і навколо не було нічого крім води. 
Тоді камінь дружив з травою, дружив з нею, бо та подорожувала водою, бачила багато і все переказувала каменеві,
тому він так багато говорив, бо спочатку багато слухав.

Насправді, камінець був не дуже старий в порівнянні з чимось дуже старим, бо утворився він, коли метеорит впав на землю і розлетівся на шматки.
Камінець ожив і почав спостерігати розвиток подій.

Дівчинка про це нічого не знала, тому що ніколи не запитувала, і взагалі, вона не дуже цікавилась минулим ні своїм, ні інших оточуючих предметів.
 
Зазвичай вона говорила про розміри, форми і якості всього, що бачила. Вона любила розмочити глину в озері, яке лежало неподалік, сісти на його березі і ліпити.
Вона ніколи не ліпила заздалегідь придуману форму, просто ліпила, - імпровізувала. 
Дівчинка любила співати, але не пісні, а вивчені колись вірші.
Вона не пам’ятала коли, але мабуть давно, вивчила багато віршів Франка, Сосюри, Симоненка і Василя Стуса.
Вона не розуміла про що йдеться в тих віршах, але любила слухати свій голос. 
Дівчинка часто дивилась на свої долоні, могла сидіти цілими днями і огладати їх.

Одного разу на неї напав ведмідь. Вона подумала, що помре, і дуже засмутилась, бо камінь саме почав розказувати цікаву історію про сморід. Ця історія обіцяла бути захопливою, але несподівано пішов сніг і ведмідь в самий вирішальний момент нападу зрозумів, 
що зима настала, а він ще не знайшов барліг, тому швидко побіг шукати, бо не міг пропустити зиму, так як дуже любив смак своєї лапи.

Виходить, що він піддався інстинкту самозбереження і проігнорував дівчинку.
Вона зраділа і побігла чимдуж до камінця, щоб дізнатись чим закінчилась історія, але його на місці вже не було, - залишився лише вологий слід.

Мох лежав осторонь і стогнав від болю і туги, - камінь хтось забрав. Мох сказав, що то були геологи.

Вони проходили повз, один з них перечепився через камінь і впав. Так вони його знайшли, 
і тепер невідомо як закінчилась та історія.

Ніхто не знає, що сталось з дівчинкою, а мох з’їли дикі кабани. 
Потім вони поздихали, бо мох був отруйний, але нікому їх не шкода, бо ніхто до них був не прив’язаний.

А камінь тепер живе в київському музеї натуральної історії. Скаржиться на нестачу кисню, 
часто хворіє, бо в нього виявилась алергія на пил. Він сумує за мохом і хоче назад в ліс.


Кінець.
