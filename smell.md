#сморід і пес

жив був сморід. він проникав у найвужчі шпарини, змінював свій склад і харчувався різноманітностями. він, як і кожен з нас, міг пристосовуватись до навколишнього середовища, але як тільки його помічали, одразу намагались позбутися. 

його виганяли вітрами, морозили морозом, палили вогнем, змивали милом, а також використовували проти нього небезпечну зброю, - освіжувач повітря. сморід страшно потерпав від людської зневаги, і розквітав від байдужості. 

як і в декого з нас, у нього були лише односторонні стосунки з друзями. Друзями смороду були бактерії. Та бактерії не любили сморід, тому що він їх видавав і провокував проти них запобіжні заходи. Вони б і раді були його позбутись, але сморід був позбавлений емоційного інтелекту, не ображався на них навіть коли бактерії безслідно зникали і смороду нічого не залишалось, як кидатись на пошуки нових друзів. 

І так сталось одного разу. Він йшов лісами, степами, проїжджими частинами і незвіданими дорогами. Було темно і йшов дощ. Аж раптом на його шляху повстало якесь створіння. Це був пес. 

Пес жив на вулиці, був кмітливий і хитрий, але друзів не мав.
Він помітив сморід і підійшов до нього ближче. Вони довго один на одного дивились. Пес завиляв хвостом, йому стало веселіше і шлунок перестав буркотіти. 

Сморід запитав у пса як його звати, а той нічого не відповівши, розвернувся, повернув до сморода голову і кивнув йому, ніби запрошуючи його з собою. Сморід відчув потяг до нового друга і пішов слідом за ним.

Потім люди ще довго згадували про смердючого пса, який був кмітливий і хитрий.
Кінець.